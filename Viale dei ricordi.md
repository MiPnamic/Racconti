**Viale dei Ricordi**

*di Marco “MiPnamic” Orlandin*

**Concorso Letterario “*Storie di Confine*”**


Un fastidioso ronzio echeggiava nell’interno 21 al dodicesimo piano del numero 7 di Viale dei Ricordi, un ronzio capace di ipnotizzarti, intenso, ora delicato, ora martellante.

«Com’è possibile che un dannato televisore spento possa fare tutto questo baccano !»

Così si alzò dal letto, un tranquillo sabato pomeriggio dedicato al guadagnato riposo interrotto da un ammasso di condensatori e circuiti elettrici difettosi.

Raggiunto il televisore, Pietro, ne cercò il cavo di alimentazione e lo strappò con veemenza dalla presa elettrica interrompendo quel terribile mantra.

Nell’appartamento adiacente, l’interno 20, Lucia sorrideva per l’imprecazione di Pietro, il suo silenzioso vicino di casa, un simpatico ragazzo sempre pronto a prestarle qualsiasi cosa lei dimenticasse di comprare.
«Dovrei invitarlo a cena uno di questi giorni, con tutto quello che mi ha prestato mi sembra il minimo.» fu il pensiero di lei mentre sorseggiava il suo Martini pomeridiano.

Alzatosi dal letto e conscio dell’aver annullato tutti gli appuntamenti con parenti e amici, Pietro, decise che era venuto il giorno in cui doveva dare una svolta alla sua piatta vita da operaio. Impiegato presso una centrale elettrica da diversi anni, desiderava da sempre di trasformare il suo hobby nel suo lavoro, desiderava fare il Clown a tempo pieno.

Solo aprendo l’armadio dei travestimenti provava quel senso di libertà che nessun’altra attività al mondo riusciva a fargli provare, un luogo dove lui poteva diventare chi voleva e comportarsi come voleva, far divertire, far piangere, emozionare, fare arrabbiare a suo piacimento passanti, sconosciuti e conoscenti, con la quasi certezza che nessuno avrebbe mai osato interrompere la magia del travestimento.

Decise che era il momento di trasformare quel piatto pomeriggio di solitudine in un giorno speciale, si diresse verso il mobiletto del trucco, un luogo fantastico dove il suo volto prendeva vita e colore a seconda di ogni suo desiderio.
Il telefono di Lucia suonò.

L’orrenda melodia la fece riemergere dall’intensità dei suoi pensieri e la costrinse a raccogliere la cornetta per interrompere l’infausto trillo.

«Qui Lucia Tevoli. Chi parla?»

Una voce elettronica dall’altra parte recitò:

«*Telefonata a carico del destinatario, per accettare rimanere in linea, altrimenti riagganciare.*» «Ma chi diavolo...»

«Ciao tesoro, sono la Mamma!»

«Mamma?»

La voce le tremò, le telefonate con la madre diventavano sempre un litigio in media dopo cinque minuti.

«Tesoro si, la Mamma, ti dico “sono la Mamma” non sono la Zia, sono tua Madre»

«Si, ho capito, ma cos’è sta storia della chiamata a carico?»

«Ecco, sei come tuo padre, invece di chiedermi cos’è successo ti preoccupi del perché ti faccio spendere soldi, dovevo saperlo che chiamarti sarebbe stato inutile.» e riattaccò.

«La follia di mia madre è insensata» pensò Lucia ad alta voce componendo il numero di cellulare dei genitori.

Dopo cinque squilli «Si?» l’inconfondibile voce calma e pacata di suo padre.

«Ciao Papà, mi ha appena chiamato la Mamma con una telefonata a carico del destinatario e ha messo giù subito, è forse impazzita?»

«Umh... tua madre è qui con me in salotto da circa... 2 ore e sta leggendo il giornale, non ha fatto nessuna telefonata. Magari è qualcuno che ha sbagliato numero.»

«Ma la voce era della mamma, ne sono certa!»

«Lucia, non so cosa dirti.»

«Fa lo stesso dai, un bacio a entrambi.» e riattaccando pensò che fosse meglio raccontare a Pietro della telefonata.

Uscendo sul pianerottolo il telefono riprese a squillare, rientrò per rispondere con la rabbia in procinto di esplodere, sollevò la cornetta e prima che potesse dire qualcosa sentì
«Lucia sono Pietro, potresti venire da me un attimo?» poi il silenzio.

«Ha riattaccato? Da quando mi telefona per queste cose? Abitiamo a... 3 metri di distanza...» e si incamminò lungo il corridoio esterno all’appartamento.

Giunta alla porta di Pietro suonò il campanello e dall’interno sentì Pietro dire ad alta voce: «Un attimo e arrivo.»
«Odio essere interrotto mentre mi trucco» sussurrò Pietro portandosi alla porta d’ingresso e aprendola.

«Ciao Lucia, come posso esserti utile?»

Lucia osservò Pietro incuriosita dal trucco lasciato a metà, non era la prima volta che lo vedeva truccato, sapeva della sua passione per i travestimenti, poi trasalì e disse

«Stavo venendo da te a raccontarti una cosa, poi mi hai chiamato dicendomi di venire da te e beh, sono qui, hai bisogno tu?»

Corrugando le sopracciglia Pietro disse: «Mi stavo truccando, non ti ho telefonato, cerco di non toccare mai nulla quando mi trucco»

«Stavo giusto venendoti a raccontare che poco fa ho ricevuto una telefonata da mia madre, ha riattaccato subito e quando ho richiamato io, mio padre mi ha detto che mia madre leggeva il giornale e non ha fatto nessuna telefonata»

«Decisamente curioso»

«Curioso? E’ da pazzi !»

«Beh, avranno sbagliato numero, una serie di coincidenze»

«Aveva anche la voce di mia madre Pietro !»

E il telefono di Pietro suonò.

Lucia lanciò un’occhiata al terminale mentre Pietro portava la cornetta all’orecchio «Pronto?»

«Ciao Pietro caro, sono la mamma di Lucia, so che è da te, dille che sono molto arrabbiata con lei !»

Pietro, ascoltando il vuoto lasciato dalla cornetta riagganciata dall’altro lato si girò verso Lucia e dicendo: «Era tua madre, dice di dirti che è molto arrabbiata con te»

«E come diamine fa a sapere che sono da te?» la voce di Lucia si fece acuta e stridula.

«Calma Lucia, non le avevi detto che venivi da me?»

Lucia fece segno di no con la testa.

Pietro e Lucia si osservarono negli occhi abbastanza da creare un lieve imbarazzo in Pietro, non abituato alle donne.
Lo squillo del telefono s’intromise tra gli sguardi.

«Non rispondere, ti prego» sussurrò Lucia con una voce che riconobbe come sua con molta fatica.

«Ok.» rispose Pietro cercando di mantenere la calma.

«*Questa è una segreteria telefonica, lasciare un messaggio dopo il segnale acustico. BEEP*»

Il panico negli occhi di Lucia era tangibile, Pietro cominciava a sudare mentre un lieve ronzio fuoriusciva dalla segreteria telefonica.

«Lucia... Pietro non può proteggerti, Pietro non può salvarti, Pietro non vuole»

Il beep di fine messaggio fu troppo acuto, il tweeter della segreteria emise un gracchio agghiacciante all’udito e d’un tratto smise, un lieve fumo si sollevò dalla segreteria telefonica sotto lo sguardo pietrificato di entrambi.

«Cosa cazzo succede?» chiese Lucia fuori di se.

«Com’è possibile?» domandò a ruota Pietro.

Il lieve fumo sembrò disegnare nell’aria un punto esclamativo, scomparso il quale la segreteria telefonica di Pietro s’incendiò.

Lucia emise un urlo strozzato, Pietro, come imparato ai corsi di sicurezza presso l’azienda per cui lavora e sempre pronto all’azione corse a prendere l’estintore dalla cucina quasi dimendicandosi di Lucia.

Strappata la linguetta di sicurezza dell’estintore, prese la manichetta e la diresse verso la segreteria telefonica azionando la valvola, ricoprendo così la mensola di polvere bianca.

Lo sguardo di Pietro ritornò su Lucia che, tremante e rannicchiata nell’angolo dell’ingresso osservava Pietro e i suoi movimenti, quando Pietro le chiese di calmarsi lei spalancò occhi e bocca e indicò lo specchio dietro di lui.

Pietro, voltandosi di scatto, venne spinto all’indietro e finì lungo steso sul pavimento, qualsiasi urlo potesse uscire dalla sua bocca sarebbe stato sovrastato dalle urla di Lucia che veniva raggiunta da un braccio umano di lunghezza incredibile che la prese per il collo e la trascinò dentro lo specchio.

Pietro, rialzandosi si affrettò a chiudere la porta d’ingresso controllando che nessuno avesse sentito nulla, chiuse tutte e quattro le serrature della porta blindata, fece il giro della casa per abbassare tutte le tapparelle.

Tornato all’armadio dei travestimenti lo aprì, con un timore reverenziale, sul suo volto apparve un sorriso, richiuso l’armadio tornò al mobiletto del trucco e si sedette ad osservare la sua immagine riflessa, la quale disse:

«Un altro travestimento per il mio signore.» E lui sorrise.
